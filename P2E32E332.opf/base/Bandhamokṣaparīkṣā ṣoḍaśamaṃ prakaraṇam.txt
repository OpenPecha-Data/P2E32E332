16bandhamokṣaparīkṣā ṣoḍaśamaṃ prakaraṇam|saṃskārāḥ saṃsaranti cenna nityāḥ saṃsaranti te|saṃsaranti
ca nānityāḥ sattve'pyeṣa samaḥ kramaḥ

pudgalaḥ saṃsarati cetskandhāyatanadhātuṣu|pañcadhā mṛgyamāṇo'sau nāsti kaḥ saṃsariṣyati

upādānādupādānaṃ saṃsaran vibhavo bhavet|vibhavaścānupādānaḥ kaḥ sa kiṃ saṃsariṣyati

saṃskārāṇāṃ na nirvāṇaṃ kathaṃcidupapadyate|sattvasyāpi na nirvāṇaṃ kathaṃcidupapadyate

na badhyante na mucyante udayavyayadharmiṇaḥ|saṃskārāḥ pūrvavatsattvo badhyate na na mucyate

bandhanaṃ cedupādānaṃ sopādāno na badhyate|badhyate nānupādānaḥ kimavastho'tha badhyate

badhnīyādbandhanaṃ kāmaṃ bandhyātpūrvaṃ bhavedyadi|na cāsti tat śeṣamuktaṃ gamyamānagatāgataiḥ

baddho na mucyate tāvadabaddho naiva mucyate|syātāṃ baddhe mucyamāne yugapadbandhamokṣaṇe

nirvāsyāmyanupādāno nirvāṇaṃ me bhaviṣyati|iti yeṣāṃ grahasteṣāmupādānamahāgrahaḥ

na nirvāṇasamāropo na saṃsārāpakarṣaṇam|yatra kastatra saṃsāro nirvāṇaṃ kiṃ vikalpyate



